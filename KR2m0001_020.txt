# -*- mode: mandoku-view; -*-
#+TITLE: 通典
#+DATE: 2015-08-24 22:48:51.046980
#+PROPERTY: ID KR2m0001
#+PROPERTY: BASEEDITION WYG    
#+PROPERTY: JUAN 卷十五
<pb:KR2m0001_WYG_020-1a>¶
欽定四庫全書¶
　通典卷十五¶
　　唐　京　兆　杜　佑　君　卿　纂¶
　選舉三¶
　　歴代制下(大唐/)¶
大唐貢士之法多循隋制上郡歳三人中郡二人下郡¶
一人有才能者無常數其常貢之科有秀才有明經有¶
進士有明法有書有算自京師郡縣皆有學焉(並具/學篇)每¶
<pb:KR2m0001_WYG_020-1b>¶
歳仲冬郡縣館監課試其成者長吏㑹屬僚設賓主陳¶
俎豆備管絃牲用少牢行鄉飲酒禮歌鹿鳴之詩徴耆¶
艾叙少長而觀焉既餞而與計偕其不在館學而舉者¶
謂之鄉貢舊令諸郡雖一二三人之限而實無常數到¶
尚書省始由户部集閲而闗於考功課試可者為第(武/徳)¶
(舊制以考功郎中監試貢舉貞/觀以後則考功員外郎専掌之)律曰諸貢舉非其人(謂/徳)¶
(行乖僻不/如舉状者)及應貢舉而不貢舉者(謂才堪利用/蔽而不言也)一人徒¶
一年二人加一等罪止徒三年初秀才科等最髙試方¶
<pb:KR2m0001_WYG_020-2a>¶
略䇿五條有上上上中上下中上凡四等貞觀中有舉¶
而不第者坐其州長由是廢絶(開元二十四年以後復/有此舉其時進士漸難)¶
(而秀才本科無帖經及雜文之限反易於進士主司以/其科廢久不欲收奨應者多落之三十年來無及第者)¶
(至天寳初禮部侍郎韋陟始奏請有堪此/舉者令官長特薦其常年舉送者並停)自是士族所¶
趣嚮唯明經進士二科而已其初止試策貞觀八年詔¶
加進士試讀經史一部至調露二年考功員外郎劉思¶
立始奏二科並加帖經其後又加老子孝經使兼通之¶
永隆二年詔明經帖十得六進士試文兩篇通文律者¶
<pb:KR2m0001_WYG_020-2b>¶
然後試策武太后載初元年二月策問貢人於洛城殿¶
數日方了殿前試人自此始長壽三年制始令舉人獻¶
歳元㑹列於方物前以備充庭(因左拾遺劉承慶上疏/奏四方珍貢列為庭實)¶
(而舉人不厠甚非/尊賢之意上從之)長壽二年太后自製臣軌兩篇令貢¶
舉習業停老子長安二年教人習武藝其後每歳如明¶
經進士之法行鄉飲酒禮送於兵部(開元十九年詔武/貢人與明經進士)¶
(同行鄉/飲酒禮)其課試之制畫帛為五規置之於垜去之百有¶
五歩(内規廣六尺橛廣六尺餘四規每規内/兩邊各廣三尺懸髙以三十尺為限)列坐引射¶
<pb:KR2m0001_WYG_020-3a>¶
名曰長垜(弓用一石力/箭重陸錢)又穿土為埒其長與垜均綴皮¶
為兩鹿歴置其上馳馬射之名曰馬射(鹿子長五寸髙/三寸弓用七斗)¶
(以上/力)又斷木為人戴方版於頂上凡四偶人互列埒上¶
馳馬入埒運槍左右觸必版落而人不踣名曰馬槍(槍/長)¶
(一丈八尺徑一寸五分重八/斤其木人上版方二寸五分)皆以儇好不失者為上兼¶
有歩射穿劄翹闗負重身材言語之選通得五上者為¶
第其餘復有平射之科不拘色役髙第者授以官其次¶
以類升又制為土木馬於里閭間教人習騎(天寳六載/正月制文)¶
<pb:KR2m0001_WYG_020-3b>¶
(武之道既惟並用宗敬之儀不可獨闕其鄉貢武舉人/上省先令謁太公廟每拜大将及行師尅捷亦宜告廟)¶
神龍二年二月制貢舉人停臣軌依舊習老子開元八¶
年七月國子司業李元瓘上言三禮三傳及毛詩尚書¶
周易等並聖賢㣲㫖生徒教業必事資經逺則斯道不¶
墜今明經所習務在出身咸以禮記文少人皆競讀周¶
禮經邦之軌則儀禮荘敬之楷模公羊榖梁歴代崇習¶
今兩監及州縣以獨學無友四經殆絶事資訓誘不可¶
因循其學生請停各量配作業并貢人參試之日凡習¶
<pb:KR2m0001_WYG_020-4a>¶
周禮儀禮公羊榖梁並請帖十通五許其入第以此開¶
勸即望四海均習九經該備從之二十一年𤣥宗新注¶
老子成詔天下每歳貢士減尚書論語策而加老子焉¶
二十四年制移貢舉於禮部以侍郎掌之(因考功員外/郎李昻詆訶)¶
(進士李權文章大為權所陵詬朝議/以郎官地輕故移於禮部遂為永制)二十五年二月制¶
明經每經帖十取通五以上免舊試一帖仍按問大義¶
十條取通六以上免試經策十條令答時務策三道取粗¶
有文理者與及第其進士停小經准明經帖大經十帖¶
<pb:KR2m0001_WYG_020-4b>¶
取通四以上然後准例試雜文及策考通與及第其明¶
經中有明五經以上試無不通者進士中兼有精通一¶
史能試策十條得六以上者奏聽進止其應試進士等¶
唱第訖具所試雜文及策送中書門下詳覆(禮部侍郎/姚奕奏)¶
𤣥宗方𢎞道化至二十九年始於京師置崇𤣥館諸州¶
置道學生徒有差(京都各百人諸州無常員習老荘/文列謂之四子䕃第與國子監同)謂¶
之道舉舉送課試與明經同凡舉司課試之法帖經者¶
以所習經掩其兩端中間惟開一行裁紙為帖凡帖三¶
<pb:KR2m0001_WYG_020-5a>¶
字隨時増損可否不一或得四得五得六者為通(後舉/人積)¶
(多故其法益難務欲落之至有帖孤章絶句疑似參互/者以惑之甚者或上抵其注下餘一二字使尋之難知)¶
(謂之倒援既甚難矣而舉人則有驅懸孤絶索幽隠為/詩賦而誦習之不過十數篇則難者悉詳矣其於平文)¶
(大義或多/牆靣焉)天寳元年明經停老子加習爾雅十一載禮¶
部侍郎楊浚始開為三行(不得帖斷絶/疑似之言也)明經所試一大¶
經及孝經論語爾雅帖各有差帖既通而口問之一經¶
問十義得六者為通問通而後試策凡三條三試皆通¶
者為第進士所試一大經及爾雅(舊制帖一小經并注/開元二十五年改帖)¶
<pb:KR2m0001_WYG_020-5b>¶
(大經其爾雅/亦并帖注)帖既通而後試文試賦各一篇文通而後¶
試策凡五條三試皆通者為第(經策全通為甲第通四/以上為乙第通三帖以)¶
(下及策全通而帖經文不通四或帖/經通四以上而策不通四皆為不第)明法試律令各十¶
帖試策共十條(律七條/令三條)全通為甲通八以上為乙自七¶
以下為不第書者試説文字林凡十帖(説文六帖/字林四帖)口試¶
無常限皆通者為第算者試九章海島孫子五曹張丘¶
建夏侯陽周髀五經綴術緝古帖各有差(九章三帖五/經等七部各)¶
(一帖綴術六/帖緝古四帖)兼試問大義皆通者為第凡衆科有能兼¶
<pb:KR2m0001_WYG_020-6a>¶
學則加超奨不在常限按令文科第秀才與明經同為¶
四等進士與明法同為二等然秀才之科久廢而明經¶
雖有甲乙丙丁四科進士有甲乙二科自武徳以來明¶
經唯有丁第進士唯乙科而已先試之期命舉人謁於¶
先師有司卜日宿張於國學宰輔以下皆㑹而觀焉博¶
集羣議講論而退之禮部閲試之日皆嚴設兵衛荐棘¶
圍之捜索衣服譏訶出入以防假濫焉其進士大抵千¶
人得第者百一二明經倍之得第者十一二其制詔舉¶
<pb:KR2m0001_WYG_020-6b>¶
人不有常科皆標其目而捜揚之試之日或在殿廷天¶
子親臨觀之試已糊其名於中考之文策髙者特授以¶
美官其次與出身開元以後四海晏清士無賢不肖恥¶
不以文章達其應詔而舉者多則二千人少猶不減千¶
人所收百纔有一(禮部員外郎沈既濟曰初國家自顯/慶以來髙宗聖躬多不康而武太后)¶
(任事參決大政與天子並太后頗渉文史好雕蟲之藝/永隆中始以文章選士及永淳之後太后君臨天下二)¶
(十餘年當時公卿百辟無不以文章達因循日久寖以/成風至於開元天寳之中上承髙祖太宗之遺烈下繼)¶
(四聖治平之化賢人在朝良将在邊家給户足人無苦/窳四夷來同海内晏然雖有宏猷上略無所措竒謀雄)¶
<pb:KR2m0001_WYG_020-7a>¶
(武無所奮百餘年間生育長養不知金鼔之聲烽燧之/光以至於老故太平君子唯門調户選徴文射策以取)¶
(祿位此行已立身之美者也父教其子兄教其弟無所/易業大者登臺閣小者任郡縣資身奉家各得其足五)¶
(尺童子恥不言文墨焉是以進士為士林華選四方觀/聽希其風采每歳得第之人不浹辰而周聞天下故忠)¶
(賢雋彦韞才毓行者咸出於是而桀姦無良者或有焉/故是非相陵毁稱相騰或扇結鉤黨私為盟㰱以取科)¶
(第而聲名動天下或鉤摭隠匿嘲為篇/詠以列於道路迭相談訾無所不至焉)寳應二年六月¶
禮部侍郎楊綰奏諸州每歳貢人依鄉舉里選察秀才¶
孝㢘勑㫖州縣每歳察孝㢘取在鄉閭有孝悌㢘恥之¶
行薦焉委有司以禮待之試其所通之學五經之内精¶
<pb:KR2m0001_WYG_020-7b>¶
通一經兼能對策達於理體者並量行業授官其明經¶
進士道舉並停旋復故矣貞元二年六月勑自今以後¶
其諸色舉選人中有能習開元禮者舉一人同一經例¶
選人不限選數許集問大義一百條試策三道全通者¶
超資與官義通七十條策通兩道以上者不在放限其¶
有散試官能通者亦依正員例處分五年五月勑自今¶
以後諸色人中有習三禮者前資及出身人依科目選¶
例吏部考試白身依貢舉例禮部考試每經問大義三¶
<pb:KR2m0001_WYG_020-8a>¶
十條試策三道所試大義仍委主司於朝官學官中揀¶
擇精通經術三五人聞奏主司與同試問義策全通為¶
上等特加超奨大義每經通二十五條以上策通兩道¶
以上為次第依資與官如先是員外試官者聽依正員¶
例其諸學生願習三禮及開元禮者並聽仍永為常式¶
九年五月勑其習開元禮人問大義一百條試策三道¶
全通者為上等大義通八十條以上策兩道以上為次¶
第餘一切並准三禮例處分仍永為常式其選授之法¶
<pb:KR2m0001_WYG_020-8b>¶
亦同循前代凡諸王及職事正三品以上若文武散官¶
二品以上及都督都䕶上州刺史之在京師者冊授(諸/王)¶
(及職事二品以上若文武散官一品並臨軒冊授其職/事正三品散官二品以上及都督都䕶上州刺史並朝)¶
(堂冊訖皆拜廟冊/用竹簡書用漆)五品以上皆制授六品以下守五品¶
以上及視五品以上皆勑授凡制勑授及冊拜皆宰司¶
進擬自六品以下㫖授其視品及流外官皆判補之凡¶
㫖授官悉由於尚書文官屬吏部武官屬兵部謂之銓¶
選唯員外郎御史及供奉之官則否(供奉官若起居補/闕拾遺之類雖是)¶
<pb:KR2m0001_WYG_020-9a>¶
(六品以下官而皆&KR0239;授不屬/選司開元四年始有此制)凡吏部兵部文武選事各¶
分為三銓尚書典其一侍郎分其二文選舊制尚書掌¶
六品七品選侍郎掌八品九品選景雲初宋璟為吏部¶
尚書始通其品員而分典之遂以為常凡選始於孟冬¶
終於季春(先時五月頒格於郡縣示人科限而集之初/皆投状於本郡或故任所述罷免之由而上)¶
(尚書省限十月至省乃考覈資叙郡縣鄉里名籍父祖/官名内外族姻年齒形状優劣課最譴負刑犯必具焉)¶
(以同流者五五為聨以京官五人為保一人為識皆列/名結欵不得有刑家之子工賈殊類及假名承偽隠冐)¶
(升降之徒應選者有知人之詐冐而糾得三人以上者/優以授之其試之日除塲援棘譏察防檢如禮部舉人)¶
<pb:KR2m0001_WYG_020-9b>¶
(之/法)其擇人有四事一曰身(取其體/貌豐偉)二曰言(取其言/詞辨正)三曰¶
書(取其楷/法遒美)四曰判(取其文/理優長)四事皆可取則先徳行徳均¶
以才才均以勞其六品以降計資量勞而擬其官五品¶
以上不試列名上中書門下聽制&KR0239;處分凡選始集而¶
試觀其書判已試而銓察其身言已銓而注詢其便利¶
而擬其官巳注而唱示之不厭者得反通其辭他日更¶
其官而告之如初又不厭者亦如之三唱而不厭聽各¶
集厭者以類相從攢之為甲先簡僕射乃上門下省給¶
<pb:KR2m0001_WYG_020-10a>¶
事中讀之黄門侍郎省之侍中審之不審者皆得駮下¶
既審然後上聞主者受㫖而奉行焉各給以符而印其¶
上謂之告身其文曰尚書吏部告身之印自出身之人¶
至於公卿皆給之武官則受於兵部兵部武選亦然課¶
試之法如舉人之制取其軀幹雄偉應對詳明有驍勇¶
才藝及可為統帥者若文吏求為武選取身長六尺以¶
上籍年四十以下强勇可以統人者武夫求為文選取¶
書判精工有理人之才而無殿犯者凡官已受成皆殿¶
<pb:KR2m0001_WYG_020-10b>¶
廷謝恩其黔中嶺南閩中郡縣之官不由吏部以京官¶
五品以上一人充使就補御史一人監之四歳一往謂¶
之南選凡居官以年為考六品以下四考為滿(武徳初/因隋舊)¶
(制以十一月起選至春則停至貞觀三年劉林甫為吏/部侍郎以選限既促多不究悉遂奏四時聽選隨到注)¶
(擬當時以為便十九年十一月馬周為吏部尚書以吏/部四時提衡略無休暇遂請取所由文解十月一日赴)¶
(省三月三/十日畢)自髙宗麟徳以後承平既久人康俗阜求進¶
者衆選人漸多總章二年裴行儉為司列少常伯始設¶
長名姓歴牓引銓注之法又定州縣官資髙下升降以¶
<pb:KR2m0001_WYG_020-11a>¶
為故事其後莫能革焉至𤣥宗開元中行儉子光庭為¶
侍中以選人既無常限或有出身二十餘年而不獲禄¶
者復作循資格定為限域凡官罷滿以若干選而集各¶
有差等卑官多選髙官少選賢愚一貫必合乎格者乃¶
得銓授自下升上限年躡級不得踰越久淹不收者皆¶
荷之謂之聖書雖小有常規而掄才之方失矣(此起於/後魏崔)¶
(亮停年/之制也)其有異才髙行聽擢不次然有其制而無其事¶
有司但守文奉式循資例而已初吏部選才将親其人¶
<pb:KR2m0001_WYG_020-11b>¶
覆其吏事始取州縣案牘疑議試其斷割而觀其能否¶
此所以為判也(按顯慶初黄門侍郎劉祥道上疏曰今/行署等勞滿唯曹司試判不簡善惡雷)¶
(同注官此則是/判之所起也)後日月寖久選人猥多案牘淺近不足¶
為難乃採經籍古義假設甲乙令其判斷既而來者益¶
衆而通經正籍又不足以為問乃徴僻書曲學隠伏之¶
義問之惟懼人之能知也佳者登於科第謂之入等其¶
甚拙者謂之藍縷各有升䧏選人有格限未至而能試¶
文三篇謂之宏詞試判三條謂之㧞萃亦曰超絶詞美¶
<pb:KR2m0001_WYG_020-12a>¶
者得不拘限而授職初州縣混同無等級之差凡所拜¶
授或自大而遷小或始近而後逺無有定制其後選人¶
既多叙用不給遂累増郡縣等級之差(郡自輔至下凡/八等縣自赤至)¶
(下凡/八等)其折衝府亦有差等按格令内外官萬八千八十¶
五員而合入官者自諸館學生已降凡十二萬餘員(𢎞/文)¶
(崇文館學生五十員國子太學四門律書算凡二千六/百一十員州縣學生六萬七百一十員兩京崇𤣥館學)¶
(生二百員諸州學不計太史歴生三十六員天文生百/五十員太醫童針呪諸生二百一十一員太卜卜筮生)¶
(三十員千牛備身八十員備身二百五十六員進馬六/十員齋郎八百六十二員諸三衛監門直長三萬九千)¶
<pb:KR2m0001_WYG_020-12b>¶
(四百六十二員諸屯生副千九百八十四員諸折衝府/錄事府吏千七百八十二員校尉三千五百六十四員)¶
(執仗執乘毎府六十四員親事帳内一萬員集賢院御/書手一百員翰林藥童數百員諸臺省寺監市衛府坊)¶
(之胥吏及上州軍令錄事/省司補授者約六千餘員)其外文武貢士及應制挽郎¶
輦脚軍功使勞徴辟奏薦神童陪位諸以親䕃并藝術¶
百司雜直或恩賜出身受職不為常員者不可悉數大¶
率約八九人爭官一員初武徳中天下兵革方息萬姓¶
安業士不求祿官不充員吏曹乃移牒州府課人應集¶
至則授官無所退遣四五年間求者漸多方稍有沙汰¶
<pb:KR2m0001_WYG_020-13a>¶
貞觀中京師榖貴始分人於洛州選集參選者七千人¶
而得官者六千人時太宗謂吏部尚書杜如晦曰今吏¶
部取人獨舉其言辭刀筆而不詳才行或授職數年然¶
後罪彰雖刑戮繼及而人已弊矣如之何對曰昔兩漢¶
取人必本於鄉閭選之然後入官是以稱漢為多士今¶
毎歳選集動踰數千人厚貌飾辭何可知也選曹但校¶
其階品而已若掄才辨行未見其術上由是将依漢法¶
令本州辟召㑹功臣議行封建事乃寝他日上又曰夫¶
<pb:KR2m0001_WYG_020-13b>¶
古今致理在於得賢今公不能知朕不徧識日月其逝¶
而人逺矣吾将使人自舉如之何魏徴曰知人則智自¶
知則明知人誠難矣而自知豈易乎且自媒自&KR0247;士女¶
之醜行是長澆競也不可復寝是時吏部之法行始二¶
十餘年雖已為弊矣而未甚滂流故公卿輔弼或有未¶
之覺者(貞觀十七年吏部侍郎髙季輔知選凡所銓錄/時稱允愜十八年獨知選事太宗賜金背鏡一)¶
(靣以表其/清鑒焉)太宗初知其㣲而未及更因循至於永徽中¶
官紀已紊迨麟徳之後不勝其弊及武太后臨朝務悦¶
<pb:KR2m0001_WYG_020-14a>¶
人心不問賢愚選集者多收之職員不足乃令吏部大¶
置試官以處之故當時有車載斗量之謠又以鄧元挺¶
(有唐以來掌選之失無如元挺者時患消/渴疾選人因目為鄧渴作鄧渴詩以謗之)許子儒為侍¶
郎無所藻鑑委成令史依資平配其後諸門入仕者猥¶
衆不可禁止有偽立符告者有接承他名者有逺人無¶
親而買保者有試判之日求人代作者如此假濫不可¶
悉數武太后又以吏部選人多不實乃令試日自糊其¶
名暗考以定等第糊名自此始也有司不能詳求故實¶
<pb:KR2m0001_WYG_020-14b>¶
剗革其弊(神功元年勅自今以後本色出身解天文者/進官不得過太史令音樂者不得過大樂鼔)¶
(吹署令醫術者不得過尚藥奉御隂陽卜筮者不得過/太卜令解造食者不得過司膳署令有從勲官品子流)¶
(外國官參佐視品等出身者自今以後不得任京清要/等官若累限應至三品不須進階每一階酬勲兩轉)¶
而乃繁設等級遞立選防苟以抑之及神龍以來復置¶
員外官二千餘人兼超授閹官為員外官者又千餘人¶
(時李嶠居選部引用權勢以取聲名故爾其員外官悉/憑恃與正官紛競至相毆擊者及嶠復入相乃深悟之)¶
(上疏請惜班/榮稍減除授)時中宫用事恩澤横出除官有不由宰司¶
特勅斜封便拜於是内外盈溢居無廨署時人謂之三¶
<pb:KR2m0001_WYG_020-15a>¶
無坐處言宰相御史及員外官也時以鄭愔為吏部侍¶
郎大納貨賄留人過多無闕注擬逆用三年闕員於是¶
綱紀大紊及先天以後宋璟為尚書李乂盧從愿為侍¶
郎方革前弊量闕留人雖資髙考深而非才實者並罷¶
選當時選者十不收一由是吏曹之職復理矣自有唐¶
以來居吏部者唯馬載裴行儉崔𤣥暐韋嗣立最為稱¶
職開元十三年𤣥宗又以吏部選試不公乃置十銓試¶
人(禮部尚書蘇頲刑部尚書韋抗工部尚書盧從愿右/常侍徐堅御史中丞宇文融朝集使蒲州刺史崔琳)¶
<pb:KR2m0001_WYG_020-15b>¶
(魏州刺史崔沔荆州長史韋虛心鄭州刺史賈曽懷州/刺史王邱各掌其一時左庶子呉兢上表諫曰易稱君)¶
(子思不出其位言各止其所不侵官也此實百王凖的/伏見勅㫖令韋抗等十人分掌吏部銓選及試判将畢)¶
(遽召入禁中次定雖有吏部尚書及侍郎皆不得參其/事議者皆以陛下曲受䜛言不信於有司也然則居上)¶
(臨人之道經邦緯俗之規必在推誠方能感物抑又聞/用天下之智力者莫若使天下信之故漢光武置赤心)¶
(於人腹良有㫖哉昔魏明帝嘗卒至尚書省尚書令陳/矯跪問曰陛下欲何之帝曰欲按行省司文簿矯曰此)¶
(是臣之職分陛下非所宜臨若臣不稱職則就黜退陛/下宜即還宫帝慙而返又陳平丙吉者漢家之宰相也)¶
(尚不對錢榖之數不問路死之人故上自天子至於卿/士守其職分而不可輒有侵越也况我大唐萬乘之君)¶
(卓絶千古之上豈得下行選事頓取怪於朝野乎凡是/選人書判並請委之有司仍停此十銓分選復以三銓)¶
<pb:KR2m0001_WYG_020-16a>¶
(還有/司)明年復故(二十三年七月吏部尚書李嶠奏曰伏/見告身印與曹印文同行用參雜難以)¶
(辨分請准司勲兵部印/文加告身兩字從之)至天寳八載六月勅㫖授官宜¶
立攅符下諸郡府十一載楊國忠為吏部尚書以肺腑¶
為相懼招物議取悦人心乃以選人非超絶當留及藍¶
縷當放之外其餘常選從年深者率留故惷愚廢滯者¶
咸荷焉其明年三銓注官皆自専之於尚書都堂與左¶
相相偶唱注二旬而畢不復經門下省審侍郎不得參¶
其議其内常參官八品以上及外官五品以上正員并¶
<pb:KR2m0001_WYG_020-16b>¶
停使郎官御史丁憂廢省者舊制中書門下便除授貞¶
元四年正月制春秋舉薦至五年六月勅在外者委諸¶
道觀察使及州府長史其在京城者委中書門下尚書¶
省御史臺常參清官并諸使三品以上官左右庶子少¶
詹事少卿監司業少尹諭徳國子博士長安萬年縣令¶
著作郎郎中中允中舍人祕書太常丞贊善洗馬等每¶
年一度薦聞至八年正月勅比來所舉人數頗多自今¶
以後中書門下兩省及御史臺五品以上尚書省四品¶
<pb:KR2m0001_WYG_020-17a>¶
以上諸司三品以上應合舉人各令每人薦不得過兩¶
人餘官不得過一人至九年十一月勅每年冬薦官吏¶
部准式檢勘成者宜令尚書左右丞本司侍郎引於都¶
堂訪以理術兼商量時務状考其理識通者及考第事¶
跡定為三等并舉主名錄奏試日仍令御史一人監試¶
　　考績(周/)　(漢/)　(魏/)　(晉/)　(後魏/)　(大唐/)¶
周制三載考績三考黜陟其訓曰三歳而小考其功也¶
小考者正職而行事也九歳而大考有功也大考者黜¶
<pb:KR2m0001_WYG_020-17b>¶
無職而賞有功也○漢元帝建昭中西羌反日蝕又久¶
青無光召京房問對曰古帝王以功舉賢則萬化成瑞¶
應著末代以毁譽取人故功業廢而致災異宜令百官¶
各試其功災異可息詔房作其事房奏考功課吏法(晉/灼)¶
(曰令丞尉理一縣崇教化亡犯法者輙遷有盜賊滿三/日不覺者尉事也令覺之自除二尉負其罪率相凖如)¶
(此法/也)帝令公卿與房㑹議皆以房言煩碎令上下相伺¶
不可許上意嚮之時諸刺史奏事京師帝召見令房曉¶
以課事諸刺史復以為不可行唯御史大夫鄭𢎞光祿¶
<pb:KR2m0001_WYG_020-18a>¶
大夫周堪言善是時中書令石顯専權友人五鹿充宗¶
為尚書令與房同經議論相非時充宗嫉房出為魏郡¶
太守唯許房至郡自行考課法○魏明帝時以士人毁¶
稱是非混雜難辨遂令散騎常侍劉劭作都官考課之¶
法七十二條考覈百官其畧欲使州郡考士必由四科¶
皆有效然後察舉或辟公府為親人長吏轉以功次補¶
郡守者或就秩而加賜爵焉至於公卿及内職大臣率¶
考之事下三府是時大議考課之制散騎黄門侍郎杜¶
<pb:KR2m0001_WYG_020-18b>¶
君務伯(名/恕)以為用不盡其人雖文具無益上䟽曰書稱¶
明試以功三考黜陟帝王之盛制然歴三代而考績之¶
法不著闗七聖而課試之要未立臣誠以為其法可粗¶
依其詳難備舉故也語曰世有亂人而無亂法若使法¶
可専任則唐虞可不須稷契之佐殷周無資伊吕之輔¶
矣今奏考功者陳周漢之云為掇京房之本㫖可謂明¶
考課之要至於崇揖讓之風興濟濟之理臣以為未盡¶
善也古之三公坐而論道内職大臣納言補闕無善不¶
<pb:KR2m0001_WYG_020-19a>¶
紀無過不舉且天下至大萬㡬至衆誠非一明所能徧¶
照故君為元首臣為股肱明一體相資而成也後考課¶
竟不行○晉武帝泰始初務崇理本詔河南尹杜君元¶
凱為黜陟之課其畧曰臣聞上古之政因循自然虚己¶
委誠而信順之道應神感心通而天下之理得其後淳¶
樸漸散彰美顯惡設官分職以頒爵祿𢎞宣六典以詳¶
考察然猶倚明哲之輔建忠貞之司使名不得越功而¶
獨美功不得後名而獨隠皆疇咨博訪敷納以言及至¶
<pb:KR2m0001_WYG_020-19b>¶
末代不能紀逺而求於密微疑諸心而信耳目疑耳目¶
而信簡書簡書愈繁官方愈偽法令滋彰巧飾彌多昔¶
漢之刺史亦歳終奏事不制算課而清濁粗舉魏氏考¶
課即京房之遺意其文可謂至密然由於累細故歴代¶
不能通也豈若申唐堯之舊典去密就簡則簡而易從¶
也今科舉優劣莫若委任達官各考所統在官一年以¶
後每歳言優者一人為上第劣者一人為下第因計偕¶
以名聞如此六載主者總集採案其六載處優舉者超¶
<pb:KR2m0001_WYG_020-20a>¶
用之六載處劣舉者奏免之其優多劣少者叙用之劣¶
多優少者左遷之今考課之品所對不均誠有難易若¶
以難取優以易而否主者固當准量輕重微加降殺不¶
足復曲以法書也○後魏孝文帝太和中詔曰三載考¶
績自古通經三考黜陟已彰能否今若待三考然後黜¶
陟可黜者不足為遲可進者大成賖緩是以朕今三載¶
一考考即黜陟欲令愚滯無妨於賢者才能不壅於下¶
位各令當曹考其優劣為三等六品以下尚書重問五¶
<pb:KR2m0001_WYG_020-20b>¶
品以上朕将親與公卿論其善惡上上者遷之下下者¶
黜之中中者守其本任時否臧必舉賞罰大行其薄賞¶
者猶賜車馬器服以申奨勸後帝臨朝堂顧謂錄尚書¶
兼廷尉卿廣陵王羽曰凡考績上下二等可為三品中¶
等但為一品所以然者上下是黜陟之科故旌絲髪之¶
美惡中等守本事理大通帝又謂尚書等曰卿等在任¶
年垂二周未嘗進一賢退一不肖此二事罪之大者謂¶
羽曰汝居樞端之任在職以來功勤之績不聞於朝阿¶
<pb:KR2m0001_WYG_020-21a>¶
黨之音頻干朕聽今黜汝錄尚書廷尉但居特進太保¶
自尚書令僕射以下凡黜退二十餘人皆畧舉遺闕諸¶
如此黜官者令一年之後任官如初宣武帝時太尉侍¶
中髙陽王雍上表曰竊惟三載考績百王通典令任事¶
上中者三年升一階散官上第者四載登一級閒冗官¶
本非虛置或以賢能而進或因累勤而舉如其無能不¶
應忝兹髙選以勤以能進之朝伍或征官外戍逺使絶¶
域催督逋懸察檢州鎮皆是散官以充劇使乃於考陟¶
<pb:KR2m0001_WYG_020-21b>¶
排同閒伍檢散官之人才非皆劣稱事之輩未必悉賢¶
而考閒以多課煩以少上乖天澤之均下生不等之苦¶
復尋正始之格汎後任事上中者三年升一階汎前任¶
事上中者六年進一級三年一考自古通經今以汎前¶
六年升一階檢無僭犯倍年成級以此推之明以汎代¶
考也徐州刺史蕭寳夤又論曰方今守令厥任非輕及¶
考課悉以六載為程既而限滿代還復經六年而叙是¶
則歳周十二始得一階於東西兩省文武閒職公府散¶
<pb:KR2m0001_WYG_020-22a>¶
佐無事冗官或數月方應一直或弦朔止於暫朝及其¶
考日更得四年為限是則一紀之内便登三級彼以實¶
勞劇任而遷貴之路至難此以散位虛名而升陟之方¶
甚易何内外之相懸令厚薄之如是孝明帝延昌二年¶
又将大考百僚散騎常侍領三公郎中崔鴻以考令於¶
體例不通乃建議曰竊惟王者為官求才使人以器黜¶
陟幽明揚清激濁故績効能官才必稱位者朝升夕進¶
年歳數遷豈拘一階半級閡以同僚等位者哉二漢以¶
<pb:KR2m0001_WYG_020-22b>¶
降太和以前苟必官須此人人稱其職或超騰轉陟數¶
歳而至公卿或長兼試守稱允而遷進者披卷則人人¶
而是舉目則朝貴皆然故能時收多士之稱國號豐賢¶
之美竊見景明以來考格三年成一考轉一階貴賤内¶
外萬有餘人自非犯罪不問賢愚莫不上中才與不肖¶
比肩同轉雖有善政如龔黄儒學如王鄭才史如班馬¶
文章如張蔡得一分一寸必為常流所攀選曹亦抑為¶
一槩不曽甄別琴瑟不調改而更張雖明㫖已行猶宜¶
<pb:KR2m0001_WYG_020-23a>¶
消息時不從○大唐考課之法有徳義清慎公平恪勤¶
各一善自近侍至於鎮防並據職事目為之最凡二十¶
七焉一最以上有四善為上上一最以上有三善或無¶
最而有四善為上中一最以上有二善或無最而有三¶
善為上下一最以上有一善或無最而有二善為中上¶
一最以上或無最而有一善為中中職事麤理善最弗¶
聞為中下愛憎任情處斷乖理為下上背公向私職務¶
廢闕為下中居官諂詐及貪濁有状為下下若於善最¶
<pb:KR2m0001_WYG_020-23b>¶
之外別有可嘉尚及罪雖成殿而情状可矜或雖不成¶
殿而情状可責者省校之日皆聽考官臨事量定諸州¶
縣官人撫育有方户口増益者各准見户為十分論每¶
加一分刺史縣令各進考一等(増户口謂課丁率一丁/同一户法増不課口者)¶
(毎五口同一丁例其/有破除者得相折)其州户口不滿五千縣户不滿五¶
百者各准五千五百户法為分若撫養乖方户口減損¶
者各准増户法亦每減一分降一等(課及不課/並准上文)其勸課¶
農田能使豐殖者亦准見地為十分論每加二分各進¶
<pb:KR2m0001_WYG_020-24a>¶
考一等(此謂永業口分之外別/能墾起公私荒田者)其有不加勸課以致減¶
損者(謂永業口分之/外有荒廢者)每損一分降考一等若數處有功¶
並應進考者並聽累加貞觀六年監察御史馬周上疏¶
曰今流内九品以上有九等考第自比年不過中上未¶
有得上下以上考者臣所謂設九等正考當今之官必¶
不施之於異代也縱使朝廷實無好人猶應於見在之¶
内比校其猶善者以為上第豈容皇朝士人遂無堪上¶
下之考朝廷獨知貶一惡人可以懲惡不知褒一善人¶
<pb:KR2m0001_WYG_020-24b>¶
足以勸善臣謂宜每年選天下政術尤最者一二人為¶
上上其次為上中其次為上下則中人以上可以自勸¶
矣神龍中御史中丞盧懷慎上疏曰臣聞孔子曰為邦¶
百年可以勝殘去殺又曰苟有用我者期月已可三年¶
有成故書云三載考績校其功也子産賢者也其為政¶
尚累年而化成况其常材乎竊見比來州縣官佐下車¶
布政有多者一二年少者三五月遽即遷除不論課考¶
或歴時未改便傾耳而聽企踵而覩爭求冐進不顧㢘¶
<pb:KR2m0001_WYG_020-25a>¶
恥亦何暇宣風布化求瘼恤人哉户口流散百姓凋弊¶
職為此也何則人知吏之不久則不從其吏吏知遷之¶
不遙又不盡其能偷安苟且脂韋而已又古之為吏者¶
長子孫倉氏庾氏即其後也臣請都督刺史上佐兩畿¶
縣令等在任未經四考不許遷除察其課効尤異或錫¶
以車裘或就加秩祿或降使臨問并璽書慰勉若公卿¶
有闕則擢以勸能政績無聞抵犯貪暴者放歸田里以¶
明賞罰致理救弊莫過於此左監門錄事參軍劉秩論¶
<pb:KR2m0001_WYG_020-25b>¶
曰昔周公使伯禽理魯三年而後報政周公曰何遲伯¶
禽曰變其理易其俗難所以遲太公理於齊三月而後¶
報政周公曰何疾曰因其俗簡其禮易所以速故孔子¶
論之曰齊一變至於魯魯一變至於道由是而言勞不¶
甚者理不極功不積者澤不深故堯舜三年而考三考¶
而黜陟所以能盡其智術也近古人情敦庬未淳乎堯¶
舜禮正樂和未愈於虞夏官賢吏能未稱於殷周或一¶
年而考或四考黜陟或比年而廵狩或歳時便遷或旬¶
<pb:KR2m0001_WYG_020-26a>¶
月升擢令長今日既上明日部内有犯名義者即坐之¶
不其速歟開元二十五年十二月命諸道採訪使考課¶
官人善績三年一奏永為常式至二十七年二月赦文¶
三載考績黜陟幽明允叶大猷以勸天下比來諸道所¶
通善状但優仕進之輩與為選調之資責實循名或乖¶
古義自今以後諸道使更不須通善状每至三年朕自¶
擇使臣觀察風俗有清白政理著聞者當別擢用之¶
　¶
<pb:KR2m0001_WYG_020-26b>¶
　¶
　¶
　¶
　¶
　¶
　¶
　¶
　通典卷十五¶
